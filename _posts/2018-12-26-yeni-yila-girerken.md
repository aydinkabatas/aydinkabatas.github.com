---
layout: single
name: yeni-yila-girerken
title: "Yeni Yıla Girerken"
category: articles
---

"Yeni umutların filizlendiği bir yıla merhaba demeden önce benim de söyleyeceklerim var!" dedi uzun boylu, kilo almış, sıkıntıdan yüzündeki sivilcesi artmış blog sahibi. Yavaşça kahvesini yudumladı. "Nasıl tall boy uzun çekim espresso doppio üzerine su konulunca americano oluyor diye fazladan fiyat alınıyor!" diye sitem etti kendince. Ve başladı bu satırları yazmaya...

Yeni yıla dair umutlarım ve umutsuzluklarım yok değil. Öncelikle güzel, rahat ve yalnız bir hayatı bırakıp ailemin yanına taşınmam kesinlikle yaptığım "**dönüm noktası hata"lardan** birisiydi. Ara ara evdeki boş boş oturmalarımdan müzdarip kadın dedikodusuna dönen muhabbetlerden (*sahi, kadınlar neden çok dedikodu yapar*) sıkılıp artık "yeter" kıvamına gelince içerisinde bilgisayarımın bulunduğu çantamı ve paltomu alıp Starbucks'a (*SBUX*) oturup saatlerçe iş arama ve boş oturma seansları yapıyorum.

![Sbux-Computer](../../assets/images/sbux-computer.png "Work on SBUX"){:style="padding-left:10%;width:90%"}

Sonra bu can sıkıntılarını toplayıp Bursa'daki benimle arkadaşlık kurma mertebesine yükselmiş 2 kişiden biri olan "Harry Joan Coach"a patlıyorum gezelim, eğlenelim falan diye. Eh tabi bir olur, iki olur, sonra o da sıkılır. Diğer arkadaş zaten çalışır, boş zamanlarında evlilik planlamaları yapar derken sıkkın sıkkın öööylece dururken buluyorum kendimi.

Bursa'ya geldiğimden beridir öncelikle beyaz yaka işler olmak üzere sonralıkla mavi yakalı işler de dahil sürekli iş arayıp durduğumdan ve bulamadığımdan zaar iyice kendime ve çevremdekiler sıkıntı oluyorum. Hayatta farkındalığı yüksek bir insan olduğunuzda emin olun hayat daha çekilmez oluyor. Örneğin; "banane kardeşim, iş arıyorum ama bulamıyorum. Elimden geleni yaptım, yer içer yatarım" diye düşünmek istemenize karşın hayatta böyle düşünemeyip hatta aksine "şu konuda da acaba iş bulamadığım için mi sıkıntı çıkarıyorum" diye kendi kendime paradokslara girdiğim çok olmakta. Öte yandan "düzgün bir iş bulursam ve eve akşamdan akşama uğrarsam tüm problemlerim çözülecek" gibi hissediyorum.

Sosyal ortamlar iş yerinde ve okulda ediniliyor, malesef reel ortamlarda (*kafeler, barlar vs...*) edinilmiyor. O ortamlarda sosyal olabilmeniz için de paranızın olması gerekiyor, paranızın olması için de bir işinizin olması gerekiyor derken hoooop, konu gene işe bağlanıyor. Peki, iş neden bulunmuyor? Bunun iki türlü cevabı var. Biri teorik, diğeri pratik.

## Teorik Yaklaşım

"Ülke batıyor kardeşim, ne iş araması. Tofaş 500 kişi çıkarmış, Renault 1000 kişi çıkartmış, Bosch 3 ay üretime ara vermiş" şeklindeki ülkenin batışı ile özetlenebilen yaklaşımdır. Ülkedeki son günlerdeki ekonomik darboğaz, Damat Berat Paşa'nın T.C. Hazine ve Maliye Bakanı olması ile piyasalardaki güvensizlik, rahip krizi üzerine doların hiç bir sebebi olmaksızın yükselmesi, rahip serbest kalınca "yahu olay rahip olayı değilmiş, harbiden batıyormuşuz ya la" denilip "aynı geminin yolcularıyız" denilerek "biz batırdık, ama beraber düzeltelim" mahiyetindeki çıkarımlar sebebiyle güvensizliğin had safhaya ulaşması durumu sonrası ekonomik stagflasyon süreci ile özetlenen (*cümlenin başını sonunu unuttum*) durumda insanların teorik olarak etkilendiği yaklaşımdır. Ben de etkilendim tabi ki. Mesela sorarlarsa "ya bu stagflasyon yüzünden iş bulamıyorum" diyor, geçiyorum. Ama staglasyon sürecinde ucuz işçilik ve ihracatın artması dolayısıyla aslında mavi yaka personel alımları artar. Bu mavi yaka artışına bağlı olarak da bu sefer "yüksek lisans okuduğum için" mavi yaka iş bulamamaktayım. Düşününce mantıklı gelmiyor değil aslında. Ben de sanırım bir iş patronu ya da insan kaynakları uzmanı olsam ben de almazdım sanırım. Yüksek Lisans yapan personel muhtemelen ekonomik darboğazdan çıkıldığı gibi kendi kalifiyesinde iş arayacak ve bulacak ve pozisyonu yeniden boş bırakacaktır. Peki bu süreç ne kadarlık zamana tekabul eder? Siz deyin 12 ben deyim 18 ay. Peki patronların gözünde? Onlar için de 3 ile 5 aylık bir dilim. Hatta bazıları, "yılbaşını bir geçirsek, işler normale döner" diye umut ediyorlar. Patronlar mı haklı, yoksa istatistikçiler ve ekonomistler mi? Bunu zaman göstercek.

## Pratik Yaklaşım

Bursa büyük bir şehir. Hatta belediyesi bile "**BÜYÜKŞEHİR BELEDİYESİ**" olarak adlandırılıyor. Büyük şehirlerde büyük fabrikalar, büyük fabrikalarda çokça çalışan personeller olur. Bunu bilmeden İç Anadolu'dan gelen birisi (*bkz: Ben*) kendisini yeterli zannedip iş başvurusu yapar ve önüne bir bir büyük engeller çıkar; **ingilizce seviyesi, askerlik, ehliyet, deneyim**. Intermediate seviyesindeki ingilizce ile başvurduğunuzda CV'nizi direkt kağıt imha makinesinde görebilirsiniz. Askerlik sıkıntı olmasın diye bedelli askerliğe başvurmama rağmen bazı yerlerde 1 ay bile olsa askerlik sorun çıkartabiliyor. Ehliyet olmaması, sizin denetmen, satışçı gibi pozisyonlarda iş bulmanıza engel. Deneyimden hiç söz etmiyorum bile. Ne zaman, nerede deneyimlenecek bu gençler, merak ediyorum. Ve her şeyden önce, bu pozisyonlara başvursanız bile, muhtemelen IK'nın bir tanıdığı vardır ve o pozisyonu dolduracaktır. Yani yine 1-0 yeniksiniz. IK'nın tanıdığı olmazsa başvurma ihtimaliniz artar. Fakat o da ne? Raporlama elemanı pozisyonuna mühendislik mezunları da dahil bir sürü insan başvurmaktadır. Büyük şehirin kalabalık nüfusu ve kalabalık işsizleri vardır, unutmayın. Ben unutup Bursa'ya gelince bir "far görmüş tavşan" gibi kalakaldım tabi. Her neyse...

-

Peki umut yok mu? Var tabi! Mesela milli piyango bileti aldım. On milyonda bir ihtimalle köşeyi döneceğim. Umudum var yani :). Şaka bir yana, hayatımda ilk defa umutsuzca ve çaresizce bilet aldım. Normalde bilet almam, çünkü bir istatistikçi olarak böyle bir olasılığın bana çıkma ihtimalinin olmadığını bilirim. Fakat umudunu kaybetmiş insanların son umutları hep böyle şeyler olmuştur. İleride güzel günler görürsem diye bileti çerçeveleteceğim ve her baktığımda "umutsuz yıllarım da olmuştu" diye bu zamanları yad edeceğim. Bir diğer umut da çok sönük olmasına karşın KPSS atamasında var. Belki bir umut, puanım çok düşük olmasına karşın atanırım da bir şeyler değişir hayatımda diye umut ediyorum. Diğer ve son umut ise bulunduğum şehirdeki belediye büro personeli alımı yapıyor. Yyine bir umut ve belki de "hep vekillerin tanıdıklarını aldık, bu sefer kalifiyeye bakıp alalım" derler de ben de böylece belediyede büro memuru olarak hayatımı idame ettiririm. Umutlarım bu kadardı. Saygılar.

---

*Peki hükümet ve gidişat derseniz malesef, bir düzelme yok. İran olalım desem iran olamayız, Amerika olalım desem amerika olamayız. Bu sebeple, bir afet zuhul etse de halkın %60'ını götürse. Dinimiz amin...*

Bu da yazıya son şarkısı olsun. Karalar bağladı yeminle... [LİNK](https://www.youtube.com/watch?v=o_l4Ab5FRwM)








Uzun zamandır bloga yazı yazmıyorum, farkındayım. Semineri verdikten sonra en azından seminer konumu yazarım diye düşünmeme karşın bir takım olayların neticesinde biraz boş vakitsizlik sendromu ile baş ettiğimden ötürü yazılar çoook gecikti. Bugünkü konum, Konya Algida fabrikası; nam-ı diğer Univeler Konya IC (ice cream) Fabric. 

Son zamanlarda hızlı bir hayat yaşadığım söylenebilir. Arkadaş hatrı ile kafe işletme denemesi (*işlettiğimi idda etmiyorum, denedim diyorum, dikkatinizi çekerim*), Algida'ya başvurum, onların beni stajer statüsünde kabul etmesi, aniden işe alınmam, aniden çıkan sorunlar, aniden Bursa'ya dönme kararı, ve aniden Algida'dan çıkmak zorunda olmam vesaire vesaire...

![Algida-Enterance](../../assets/images/algida-giris-kapisi.png "Algida Enterance"){:style="padding-left:0%;width:100%"}

İş hayatına dair belki de en güzel zamanlarımı Algida'da yaşadığımı itiraf etmeliyim. Konya'ya 2 hatta 3 gömlek büyük gelen, iş güvenliği ve yaşamsal sürdürülebilirlik çalışmalarına önem veren, bir kurumsal firmanın ne olması gerektiğini insanlara gösterebilecek Konya'daki nadir, belki de tek firma sanırım Algida'dır. Konya içerisinde **kurumsal** adı ile açılıp, en başta insan sağlığını önemsemeyen firmaları görmüş - geçirmiş - çalışmış birisi olarak böyle kurumlara neden insanların *deyim yerindeyse kapağı atmaya çalıştığını* artık daha net anlıyorum. Herkesin ilk gördüğü şey, maaş. Ama olay maaştan çok öte. Bir fabrika, üretimden çok insanı düşünüyorsa orada birçok problem aşılmış demek değil midir? İnsanlar disiplinli bir şekilde çalıştığı müddetçe, firma ellerindeki imkanları zaten personelleri için kullanıyor. 

Onun haricinde firma, insana yatırım yapıyor. Genellikle firmaların beklentisi şudur; "*Önce bizde bir başlasın, iyi çalışıyorsa birşeyler yaparız, herkes iyi çalışırsa, o zaman güzel bir aktivite organize ederiz, dinlenme saatlerini ona göre düzenleriz*". Peki, asıl "**KURUMSAL**" dediğimiz yerler ne yapıyor? Önce personele yatırım yapıyor. Bu yatırım içerisinde; **motive, psikoloji, eğitim, maddiyat ve maneviyat** var. Orada çalışan bir personel, daha iyi ücret alacaksa dahi, kendisine yapılan maddiyat harici yatırımlara bakarak teklifi reddedebiliyor. Böyle yerlerde çalışan personellerin işten ayrılması için ya ciddi miktarda maddi teklifler (*en az 2 kat maaş*), ya da ciddi manada bir kişisel kriz durumu (*bkz: bendenizin Bursa'ya dönüş zorunluluğu*) gerekiyor. 

5 ay boyunca çalışan bir "stajer" olarak (*ki aslında tam olarak da stajer değil, o da farklı bir konu*) orada gördüklerim, yaşadıklarım, edindiğim ilhamlar, konuştuğum insanlar, dokunduğum prosesler, KPI'lar... Kısaca, 5 ay bana gerçekten belki de hiçbir yerde 5 yılda alamayacağım bir bakış açısı kattı diyebilirim. 

Her şeyden önce "**doğduğun yer değil, doyduğun yerdir memleket**" prensibini kurum size aşılıyor. Bu prensip ile Konya'ya başka şehirden gelen insanlarla güzel iş ilişkileri oluşturabiliyorsunuz. Her ne kadar Konya sevilecek bir memleket olmasa da (*bu benim kendi görüşüm* ~~aslına gelenlerin genel görüşü~~) buraya kurumsal bir firmanın sözü üzerine gelen, bu firmaya gönül bağlamış insanları taktir etmemek elde değil. Konya Algida fabrikası genellikle Ankara'dan iş başvurusu alıyor ve genellikle ODTÜ - HACETTEPE - BOĞAZİÇİ gibi üniversitelerden mezun olanlar başvuru yapıyor. Sebebi aslında "**takım tutar gibi üniversite tutmak**" değil, kendi içerisinde yazılmış olan kurumsal dökümanları okuyup anlayabilecek olan personelleri işe alma isteği. Tahmin edersiniz ki, dökümanlar Türkçe değil, İngilizce... Buradan da aslında üniversitelerin ne kadar kalitesiz eğitim verdiğini gözlemleyebiliriz. Her neyse, bu başka bir yazının konusu...

Şirketin size aşıladığı ikinci bir konu ise "**İş güvenliği ve Yaşam Kalitesi**". Bir fabrika düşünün ki, merdivenlerden aşağıya sağ salim inmeniz için dahi önlem alıyor olsun. İşte bunu Konya Algida fabrikasında gördüğümde önceleri bayağı garipsemiştim. Çünkü tırabzanlardan tutunmadan aşağı inmek ya da yukarı çıkmak yasak, görüldüğü taktirde çevrenizden uyarı alıyorsunuz ve hakkınızda SBO (~~valla açılımını hatırlayamadım, Google'layınca Security by Obscurity çıkıyor~~) yazılıyor. Anlayacağınız, "can benim canım kardeşim, sanane" diyemiyorsunuz. Öyle diyenler zaten şirket tarafından fazla tutulmuyorlar. Ayrıca iş güvenliği içerisine "**ergonomi kusurları**"nın girdiğini ilk defa burada öğrenmiş oldum. Uzun süreli oturmalarda hangi hareketler ile vücudu esneteceğinize dair bilgiler dahi mevcut.

Diğer bir konu; "**Wellbeing**". Bilgisayar başında yoğun çalışanların işten ayrılma sebebinin genellikle "**modern kölelik**" sorgulamasını yaşamalarından kaynaklandığını farketmişsinizdir. Eğer bir insana nefes alacak bir alan bırakmazsanız, yapısı gereği böyle düşünmesi doğaldır. İşte Unilever bünyesindeki bütün ofislerde wellbeing odaları mevcut. Bu odalarda teknoloji, iş ve hayatın karmaşasından bir anlık uzaklaşarak kendinizi iyi hissetmek adına "**kafayı dinleme**" dediğiniz şeyi yapabiliyorsunuz.

Daha çok konu var ve bu yazı da uzuyor. Son olarak "**Sürdürülebilirlik**" diyerek konuyu noktalayayım. Unilever bünyesindeki her fabrika, sürdürülebilirlik üzerine ciddi yatırımlar yapıyor. "**Sürdürülebilir yaşam planı**" kapsamında koyduğu hedefleri teker teker gerçekleştirerek gelecek nesillere de güzel bir dünya bırakmaya çabalıyor. "Kardeşim ne yapmış ki bu firma" derseniz [bu linke tıklayarak](https://www.unilever.com.tr/sustainable-living/sustainable-living-news/surdurulebilir-yasam-plani-hedeflerimize-ne-kadar-ulastik.html) yazının yayınlanma tarihi itibari ile en son yaptığı sürdürülebilirlik rakamlarına ulaşabilirsiniz.

---

Bu yazıyı da "**Türkiye'de çalışanın refah seviyesi neden yerlerde kardeşim**" diyenlere armağan etmiş olayım. Biz, firmaların eksiklerini maaşlardaki güzelleştirmelerle kapatmalarını istiyoruz. Bizim talebimiz maaşlardan çok yaşam standartları olmalı ki bu yazıdaki fabrika "**Unilever**" değil de "**Ülker**" olsun. O firmalar da eksikliklerini yaşam standartlarını iyileştirerek kapatmalılar ki personel "maaş" değil, "refah" için kalıyor olsun.

Hayırlı işler, bol kazançlar...