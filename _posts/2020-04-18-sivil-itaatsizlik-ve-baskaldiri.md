---
layout: single
name: sivil-itaatsizlik-ve-baskaldiri
title: "Sivil İtaatsizlik ve Başkaldırı"
category: articles
---

En son "COVID19 Üzerine" adlı yazımda [Henry David Thoreau'nun "Doğal Yaşam ve Başkaldırı - Sivil İtaatsizlik Makalesi ve Walden Gölü"](https://www.kitapyurdu.com/kitap/walden-golu-amp-ormanda-yasam/432850.html){:target="_blank"} isimli kitabını okuduğumu ve bu kitabı incelemek istediğimi belirtmiştim. Kitap incelemeleri ve üzerine yorumlamalar başlı başına zorlu bir süreçtir. Çünkü hem kitabı iyi okumalı ve yazarın anlatmak istediği şeyleri anlamalı, hem bunları hatırlamalı, hem de bunlara ait şahsi fikriyeti yanlış anlaşılmaya yer bırakmayacak bir biçimde karşı tarafa anlatabilmelisiniz *(benim durumum için: bloga yazabilmelisiniz)*.

Kitap ile ilgili önden söylemem gereken birkaç şey mevcut. Öncelikle kitap içerisinde yazarın dönemine ait çok fazla unsur bulundurmakta. Gerek espri tarzı, gerek hikayeyi ele alış şekli tamamen 1800'lü yıllardan kalma edebi ve sosyal değerler üzerine. Bu sebeple anlaşılması bir hayli zor cümleler mevcut. Yaptığı "Antik Yunan Tanrıları"nın alıntıları, eğer mitoloji bilginiz yoksa size fazlasıyla manasız gelebilir. Kitap ile alakalı şeyleri, tıpkı kitapta olduğu gibi başlıklar halinde toplamayı ve bu başlıklar halinde üzerine konuşmayı uygun ~~buluyorum~~ **buluyordum**.

---

#### *Zamanın ötesinden gelen edit.*

Bundan sonra yaklaşık 120 satır *(ki bu da en az 30 dakikalık bir okuma süresi demek)* yazı yazmışım. Fakat bunu paylaşmak yerine gerçekten insanların okuyabileceği, kısa ve öz şekilde kitabı anlatmak istiyorum. Bu sebeple o 120 satırı silip, hatıramda kalan kadarı ile tekrardan yazıyı yazıyorum. Keyifli okumalar.

---

H. D. Thoreau, Natüralist ve Minimalist yaşam felsefesini benimsemiş bir aydın olarak göze çarpıyor. Kitabında sık sık Dante'nin İlahi Komedya'sına ve antik yunan göndermelerine şahit oluyoruz. Kapitalist sistemi eleştiren, faydacı ve doğacı bir üslupla kaleme aldığı kitabı bizlere "çarkın bir dişlisi" olmak yerine minimalist ve natüralist bir yaşamın faydalarını anlatmakta. Bazı zamanlar benim de düşündüğüm **"her şeyden uzak, sıfırdan hayata başlama"** durumunu kendisi uygulamış ve tecrübelerini biz okuyucuları ile paylaşıyor.

Thoreau'ya göre insan doyumsuzdur. Doyumsuzluğu sebebi ile mutluluğu hiçbir zaman bulamaz. Mutluluğun en kısa yolu, minimalist bir hayatı kabul etmekle geçer. Kendisi bu hayatı kabul ederek Walden Gölü'nün hemen yanına, kendi tabiri ile "sponsorunun arazisine", ufak bir baraka yapar. O dönemin sıradan insanları gibi "eğlence, lüks hayat, bol yemek" yerine bol kitap *(ki kendisi bunun çok ucuz, ayrıca eğlenceli bir yatırım olduğunu söyler)*, doğanın ona bahşettiği kadar yemek, basit bir tahta divan ile ömrünün birkaç yılını burada sürdürür. Bu basit hayattan elde ettiği en önemli şey **zaman**dır. İnsanların sıradan bir hayat için *(o zamanın şartlarına göre)* günde 10-12 saat çalışması gereken sistemden, ihtiyaçları doğrultusunda günde 3-5 saat çalışması gereken sisteme geçmiştir. Sıradan insanların lüks evlerde oturmak için sabit bir işte ömrünü tüketmesine tepki göstermekte, sırf moda diye ahşap işlemeli eşyalara yüksek para ödenmesini bir israf olarak kabul etmektedir. O dönemin görgü kurallarını sorgulamakta, pahalı kıyafet ile görgülü olunmayacağını, az sayıda kıyafeti temiz bir şekilde kullanmanın yeterli olduğunu bizlere iletmektedir. 

 Sosyal bir hayatı vardır yazarın. Kendisini ziyaret etmek isteyen, günübirlik kalmaya gelen ziyaretçilere kapısı her zaman açıktır. Gelen misafir için 1 tane boş yatağı her zaman bulunur kulübesinde. Onun o minimalist hayatını merak eden ve onu uzaktan dahi olsa görmeye gelen insanlarla tanışır, kaynaşır. Zeki insanlardan çok, farklı düşünen insanlarla konuşmaktan büyük keyif alır. Kitabında ayrıca **"yalnızlık"** hususundan da bahseder. İnsanlığın kendi vicdani kuralları neticesinde baskıladığı cinsel dürtüsünü profesyonel bir biçimde bastırabilmiştir kendi içerisinde. Bu sebeple herhangi bir cinsel istek duymadığını belirtmiştir. Bazı zamanlar *(özellikle kış mevsiminde)* konuşacak arkadaş bulamadığı için yalnızlık hissetse dahi doğayla, hayvanlarla, göl ile iletişim kurarak bu kısa yalnızlığını giderebildiğini belirtmiştir.

 Ürün ekip biçerek, avlanarak, odun istifleyerek, gölün imkanlarını kullanarak hayatını idame ettirmiştir. Kapital sistemin gerekliliklerini yapmak zorunda olmadığımızı, minimalist hayatı seçerek bu çarktan kurtulabileceğimizi bizlere göstermiştir.

---

 ### Son olarak

 Kitabı okurken bir anlığına "benim 1800'lü yıllardaki halim bu adam" diye düşünmeye başlıyorum. Minimalizm, natüralizm, pragmatizm benim aşina olduğum terimler. Fakat o zamanın kapitalist sistem çarkı ile bugünün sistem çarkı maalesef aynı işlemiyor. O zamanki durumda kapitalist sistemden çıktığınızda büyük bir konfor kaybı yaşamıyordunuz. Bugün, cep telefonu kullanmayı reddetmek bile büyük bir durum, çünkü insanların iletişiminin büyük kısmını cep telefonlarımız oluşturmakta. Bir insanın yakınına gitmek yerine uzaktan her şeyi söylemek istiyoruz, çünkü üşeniyoruz. Bu üşengeçlik, aynı pratikliğe sahip olmayan insanları bizden uzaklaştırıyor. Fakat yine de sistemin "küçük bir çarklısı" olarak hayata devam edebilmeyi ümit ediyorum.

 Kitabı muhakkak okumanızı tavsiye ederim.