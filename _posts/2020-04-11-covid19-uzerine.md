---
layout: single
name: covid19-uzerine
title: "COVID19 Üzerine"
category: articles
---

Bu yazıyı yazdığım tarih itibari ile ilk [sokağa çıkma yasağımıza](https://www.icisleri.gov.tr/2-gun-sokaga-cikma-yasagi){:target="_blank"} başlamış bulunmaktayız. 2 gün sürecek bu kısa ama önemli tedbir, hatalı bir şekilde alındığı için halkın yaptığı panik sebebi ile daha çok felakete davetiye çıkartmış bulunmakta. Bunların acısı maalesef 2 hafta sonra çıkacaktır. Bu yazımda uzun uzadıya *"ilk vaka tarihi, ilk 100 hastaya ulaşma süresi, istatistikler vs..."* sunmayı düşünmüyorum. Çünkü bu bilgileri merak edenler, [Hz. Google'a](https://lmgtfy.com/?q=t%C3%BCrkiyedeki+ilk+vaka+tarihi){:target="_blank"} yazarak kolaylıkla bulunabilir. Buraya daha çok **"Peki ya sonrası?"** tadında düşüncelerimi bırakmak istiyorum. Çünkü benim hayat felsefem olan söz gereği asıl merak ettiğim ve üzerine kafa yorduğum husus bu.

(Meraklılar için hayat felsefem: **"Olacak olan her şey olur, sen olmuş olanların arasından en az hasar ve en fazla fayda ile sıyrılmaya bak!"**)

Bundan sonra gerek ekonomik, gerek sosyolojik olarak farklı bir hayat yaşamaya başlayacağımız öngörülüyor. Kapital sistemin hızlı çöküşü, sosyal devletlerin bu durumu daha hızlı toparlaması, insanların her gün gittiği o kafeye aslında gitmediğinde de yaşayabildiğini fark etmesi, sosyal mesafe sayesinde yalnızlık hissine karşı giderek güçlendirdiğimiz psikolojik bağışıklığımız bunları bize düşündürüyor. Peki, kendi gözümden bakarak yorumlarsam, gelecekte gerçekten bizi ne bekliyor?

Bir süre önce [Mesut Çevik ve Murat Şen'in bir ortak canlı yayınına YouTube platformu](https://www.youtube.com/watch?v=9GcphCp7y6E){:target="_blank"} üzerinde rast geldim. Orada nükleer santraller üzerine konuşmada bir iş adamının söylediği bir söz gerçekten benim de ilgimi çekti. Sözün özeti şöyleydi; *"Bugün nükleer güç için milyon dolarlar akıtmamız gerekiyor ve nükleerin yıkıcılığından korkuyoruz. Fakat bir virüsü 5000$'a mutasyona uğratıp insanlara hızlı bir biçimde yaymak ve daha yıkıcı netice almak mümkün. Artık korkmamız gereken güç nükleer güç değil, biyoteknolojidir."*.

Kesinlikle haklı bir konuya değinmişlerdi. Evet, kafamızı bazı şeylere öyle fazla gömmüştük ki olası bir dış tehdite karşı nasıl hazırlanacağımızı unutmuştuk. *-(İmkansız gibi gelse de)-* Olası bir asteroid çarpması, olası bir virüs salgını, olası bir dünya dışı varlıkla karşılaşılması gibi durumları görmezden gelip tüm paramızı ve gücümüzü terör, savaş, savunma, politika, lüks yaşam gibi şeylere yönelttik. Bundan 1,5 ay önce **"Kaç mehmetçiğimiz şehit oldu?", "İdlib'te ne işimiz var?", "Trump bize yaptırım uygulayacak mı?", "Yarın dolar kaç TL olur?"** diye düşünen insanlar bugün **"El dezenfektanı nereden bulunur?", "Yaz aylarına girdiğimizde bu virüs illeti bitecek mi?", "Maske nasıl yapılır?"** gibi şeyleri düşünüp dile getirmeye başladılar. Üretim ciddi manada sekteye uğradı. Hiçbir katma değer sağlamayan, sadece tüketim üzerine olan yerler *("restorantlar, barlar, kafeler, oyun salonları, eğlence mekanları vs...)* bir anda neye uğradığını şaşırdı. Bir çoğu kepenklerini indirdi, kalanı ise küçülmeye gitti. Çalışanlar ya işten çıkartıldı ya da ücretsiz izine çıkartıldı. Geç alınan bazı teşvik paketleri, gerektirdiği şartlar sebebi ile ya işverenler tarafından karşılanamadı ya da çalışan tarafından. Bunun neticesinde birçok insan sektörel mağduriyet yaşadı. İşsiz insanların çoğalması, üretimin azalması, hükümetin teşvik paketlerindeki eksiklikleri, ihtiyat akçesinin sıfırlanması ve kötü günlerde ortaya çıkan fırsatçıların çoğalması sosyolojik olarak hükümete karşı güvensizlik hissi oluşturdu. Bunun neticesinde vatandaşlar artık Türkiye'nin bir *"Sosyal Devlet"* olduğuna inanmamaktalar. Bunların bir kısmında hükümetin hataları olmasına karşın, bir kısmı bizim "insan" olmamızdan kaynaklı kusurlardı. Bunun neticesinde kapital sistem belki de en büyük darbesini aldı. Amerika'da insanlar ellerinde dolarlar ile tuvalet kağıdı aramalarına rağmen bulamadıklarından şikayet etmekteler. Türkiye'de ilk COVID19 vakası sonrası çoğu şehir merkezindeki marketler boşaltıldı, kalan insanlar ellerinde paralarıyla *"ne yiyeceğiz?"* derdine düşmeye başladı. Çünkü eğer ortada ürün yoksa, paranın hiçbir değeri kalmıyordu.

Öyle de oldu. Maske kıtlığı sebebi ile tabiri caizse peçeteden yapılma maskeler fahiş fiyatlara satıldı. Ederi 5 lira etmeyen maskeler 50 liradan kapış kapış gitti. Şu an çalıştığım sektör gereği ben dahil bazı insanlar o dandik maskelere **200 lira vermeyi kabul etse dahi** piyasada maske bulunmadığı için halk olarak ellerimizdeki paralara bakıp ne yapacağımızı kara kara düşündük. Hükümetin maske zorunluluğu da tuz biber oldu. Velhasıl kelam, şu anda bu problemler elbette ki çözüldü. Fakat bizler bir şeyi çok iyi kavramıştık; **"Para, olağan durumların dışında sadece bir kağıt parçasıdır."**.

Bu sebeple gelecekteki insanların **para merkezli** sistemlerde değil, daha farklı sistemlerde *(siz deyin anarşi, ben diyeyim sosyalizm...)* yaşantısına devam etmeye çalışacağını öngörüyorum. Kapital sistem bankaların, verdiği borçları alamadığını fark ettiği an zora düşmüştü. Bu da **"düşene bir tekme"** durumu oldu diyebilirim. İnsanlar, artık daha fazla bireysel, tasarruflu ve daha garantici bir hayat yaşayacaklardır. Benim öngörüm, aklıselim her insan evinde muhakkak bir **"olağanüstü hal malzemeleri"** *(bunu bir sığınak envanteri olarak da düşünebiliriz)* bulunduracaktır. Örneğin; dünya genelinde yaşanabilecek elektrik kesintisi için şarjlı fenerler, savaş-felaket-darbe gibi sosyal ve dışa bağlı etkenlerde hayatta kalabilmek için uzun süre dayanıklı stok ürünler, psikolojilerin bozulmaması için kitap-masa oyunu-dergi gibi muhtelif ürün stoğu vs... Bana paranoyak demekte özgürsünüz, fakat kendi düzenimi kurduğumda bu **olağanüstü hal malzemeleri**ni bulunduracağımdan hiç şüpheniz olmasın.

Bir diğer husus da dinler üzerine oldu. Sağlık Bakanlığı solunum cihazı yetmezliği sebebi ile sorunlar yaşarken Diyanet İşleri'ne akıtılan 12 milyar liranın bu virüs salgınında "dua"dan başka bir işe yaramaması Türkiye'deki bütçe dağılım sorunlarını gün yüzüne çıkartırken, "Hallelhuya" çeken hıristiyan camiası da zaten sorguladığı kilise yardımlarını tekrar bir gözden geçirme kararı aldı. Bu yazıyı ele aldığım tarih itibari ile İsrail'de 100 kişi bu virüsten hayatını yitirdi. Onlarda da aynı sorguların olacağına inanıyorum. Dinciler, şaklabanlar ve "enerji"ciler böyle zamanlarda pek konuşmazlar, tüm insanlık **"bilim adamlarının"** sözlerine kulak kabartıyor. Onlar ne derse onu yapmaya, ne söylerse ona uymaya çalışıyor. Ülkemizde bir cehalet örneği olarak *"Cuma namazlarımızı kaldıramazsınız, bizler namaz kılmaya yine de camilere gideceğiz!"* nidaları ile bağıranlar olsa dahi büyük bir kitleye ulaşamadıklarından bu virüsün yayılma hızı bir nebze de olsa yavaşlamış oldu. Zaten bunları söyleyenler de muhtemelen şu an can korkusuna evlerinden dışarıya çıkmıyorlardır. Bu arada hıristiyanlık dünyasında da ilginç olaylar olmuyor değil. Sadece papazların bulunduğu pazar ayinleri, [sadece Papa'nın bulunduğu Paskalya ayini](https://tr.sputniknews.com/koronavirus-salgini/202004121041806607-papa-tarihte-ilk-kez-cemaatsiz-paskalya-ayini-duzenledi/){:target="_blank"}, uzaktan "e-Ayin" gibi dini değerleri devam ettirme çabaları şu an günümüzde yaşanıyor. Bir din, diğer dine laf at(a)madan, aynı virüsün belasını paylaşıyor. Bilimsel açıdan bol bol bilgi kaydedilmesi *(hem sosyolojik, hem psikolojik, hem biyolojik, hem de istatistiksel)* sebebi ile gelecek nesillere çok güzel derslerin çıkartılacağını düşünüyorum.

Bunların haricinde, bu virüsün ne zaman biteceği ile ilgili farklı haberler mevcut. Bazı uzmanların en iyi tahminleri Haziran ayını göstermekte. Fakat yaz mevsiminin hiç bitmediği Ekvator'da bile virüs vakaları ciddi miktarda görülmekte olduğundan bu **iyi tahmin**leri bir kenara bırakmak gerektiğini düşünüyorum. Dünya'nın en önde gelen aydınlarından Bill Gates [PBS'de verdiği röportajda](https://www.pbs.org/newshour/show/bill-gates-on-outlook-for-a-covid-19-vaccine-and-where-pandemic-will-hurt-most){:target="_blank"}; tarih olarak **"2021'in Sonbahar"ını** *(yani aşının da bulunacağı zamanı)* göstermekte. Ayrıca kendisi vermiş olduğu demeçte; **"Bu tip yeni ölümcül virüsler ile her 20 yılda bir karşılaşacağımızı"** öngörmüş durumda *(ki COVID19 çıkmadan çok önceleri hastalıklar üzerine uzun uzadıya insanları bilinçlendirmeye çalışmıştır kendileri)*. Almanya başbakanı Angela Merkel, [**"Aşı bulununcaya kadar bu virüs ile yaşayacağız"**](https://www.nytimes.com/2020/03/11/world/europe/coronavirus-merkel-germany.html){:target="_blank"} şeklinde, ilk okuyanların tam olarak anlamayıp "ti *(boru sesi)*"ye aldığı bir cümle kullandı ki anlatılmak istenen gayet basitti. "Aşı çıkmadan bu virüsten kurtulmanın imkanı yok!" denmek isteniyordu bu cümlede. *İnsanlar da instagramlarda bu lafı goygoya aldı tabi...* Türkiye'deki bazı uzman kılıklı TV soytarıları ["kelle paça için, koronayı yenersiniz"](https://www.cnnturk.com/yasam/prof-dr-karatayin-koronavirus-aciklamasindan-sonra-kelle-pacaya-ilgi-artti){:target="_blank"}, ["Türk genindeki bir farklılık yüzünden Türkiye'ye bulaşmaz"](http://www.gunes.com/saglik/koronavirus-ile-ilgili-carpici-aciklamalar-turk-geni-korona-virusu-gecirmiyor-1064611){:target="_blank"}, ["Bunun sıradan üst solunum yolu hastalıklarından farkı yok, endişelenmeyin"](https://www.independentturkish.com/node/123176){:target="_blank"} gibi saçma salak cümleler kurmuş ve kendilerini tarihe **"okumak cehaleti alır, eşeklik baki kalır"** sözü ile geçirmişlerdir. Bunların haricinde aklı başında olan uzman, doçent, profesör doktorlarımız bu süreç için belirli bir tarih verilemeyeceğini, aşı beklemek gerektiğini, bu karantina süreci ile [**"eğriyi bastırmaya çalıştıklarını"**](https://www.mercurynews.com/2020/03/24/interactive-chart-where-the-coronavirus-curve-has-flattened/){:target="_blank"} dile getirmişlerdir. Bu sebeple daha uzun bir süre bu lanet ile yaşayacağız gibi gözükmektedir. 

Bunların haricinde **"Bu virüs o kadar büyük bir şey değil yea! Sıtmadan bile her yıl milyonlarca insan ölüyor, korona virüsü o kadar can almadı ki."** diyen cahil kesimi de mevcut. Bu durum ile alakalı benim düşüncem şöyledir. Öncelikle bu virüs [**çok hızlı yayılan bir virüs**](https://www.weforum.org/agenda/2020/03/upward-trajectory-flattening-curve-how-countries-are-faring-coronavirus-covid-19/){:target="_blank"}tür. Yani sıtma gibi bir sivrisinek ile temastan ya da pis bir ortamda yaşamaktan dolayı bulaşmaktan öte, sadece aynı metal yüzeye dokunduğun, aynı koltuğa oturduğun, hapşuran arkadaşına mendil verdiğin için dahi bulaşabilecek bir hastalık. Şu anki yayılma teorilerinin en güçlüsü [**"damlacık"** ve **"mikro-damlacık"** teorileri](https://www.sehir.edu.tr/en/life-at-sehir/health-services/koronovirus_hakk%C4%B1nda){:target="_blank"} olarak gözükmekte *(şu yazıyı yazdığım an itibari ile aslında tam olarak nasıl yayıldığı halen belirsizliğini korumakta, her gün yeni bir bulaşma şekli ortaya atılmaktadır)*. Ayrıca şu ana kadarki hızlı yayılan virüsleri *(su çiçeği, kabakulak, kolera vs...)* bir şekilde yenmeyi başardık *(aşı, ilaç, bağışıklık vs...)* fakat bunu **yenemiyoruz**! Elimizdeki hiçbir ilaç çare olarak gözükmemekte. Bu sebeple elimiz kolumuz bağlı, **"daha hızlı yayılmasın"** diye evlerimizde oturuyoruz. Ayrıca benim söylediğim bir söz olarak da; **"Bu virüs bizi korkutuyor. Çünkü sadece proleter sınıfını değil, burjuvaları da yok ediyor ve burjuvanın parası hiçbir işe yaramıyor!"**. Eğer zengin insanlar parası ile kurtulsaydı, bu o kadar büyük bir olay olmaktan çıkardı *(tıpkı Afrika'nın ülkelerinde sıtma sebebi ile insanlar ölürken bizim burada bundan habersiz -veya umursamayarak- rahatça yaşamamız gibi)*. Ama bu hastalık sağcı-solcu, dindar-dinsiz, siyah-beyaz, Türk-Suriyeli, proleter-burjuva tanımadan herkese bulaşıp öldürmekte, ya da akciğerlere kalıcı hasar vermektedir *(tabi bu aşamada burjuva kendisini "izole" edebildiği için proleter sınıf her gün hastalık endişesi ile mesleklerine devam etmek zorunda kalıyor, yani biraz avantajı var burjuvanın -kodumun kağıt parçası, hastalığa yakalanma oranını bile değiştiriyor-. Her neyse...)*.

İnsanlar evlere kapanınca bazı güzel şeyler de olmuş. Mesela evde spor yapanlar artmış, insanların hamaratlığı tutmuş, [kitap okuma oranları artmış](https://www.bbc.com/news/entertainment-arts-52048582){:target="_blank"}, uzaktaki anne-baba-akraba telefonla da olsa daha fazla aranıp konuşulur olmuş. Bunlar insani olarak iyiye gidişimizin işaretidir bence. Instagram'a fotoğraf koyabilmek için pahalı restorantlarda, kafelerde, barlarda takılan insanlar sanki bir "berraklaşma" sürecine girdi. İçimizdeki o kibir, ego, ben merkeziyetçilik gitti. Kim kimin nerede olduğunu konuşmuyor artık. Herkes kendi kabuğunda, kendini oyalayıcı ve herkesin erişebileceği faaliyetleri yapıyor. Bu sebeple sosyal medyada insanların ünlülerden görerek özendiği her şeyi kendileri de yaparak bir iç motivasyon sağlanmış oluyor. Basit bir durum gibi görebilirsiniz, fakat sosyal medya fenomenleri *-(artık influencer mi demek gerek yoksa?)-* çoğu insanların hayatlarına yön vermekteler. Bununla ilgili bir anım şu şekildedir. Starbucks'ta çalıştığım zamanlarda hiç satılmayan sarı renkli bir tumbler *-(kahve termosu diyebiliriz sanırım)-* modeli vardı. Bu model, Konya'daki bütün Starbucks şubelerinde çakılı kalmıştı ve kimse satın almak istemiyordu. Bir gün Serenay Sarıkaya, elinde bizim sarı tumblerlı bir fotoğrafı Instagram hesabına yüklemiş. 3 gün içerisinde şubelerdeki tüm tumblerlar tükenmişti. Bu sebeple sosyal medya ve ünlülerin gücünü asla hafife almamak gerekir. Bazıları bunu iyi yöne çekmiş ve "challenge" (meydan okuma) başlatmışlar. Kitap bitirme meydan okuması, yemek yapma meydan okuması, spor meydan okuması, yap-boz meydan okuması gibi. Bunlar insanları oyalayan, psikolojilerini de biraz olsun farklı alanlara yönlendiren güzel etkinlikler. İnsanlara böyle kafa dağıtıcı aktivitelerin şu zamanlarda iyi geleceğini düşünüyorum. 

### COVID19 sürecinde ben ne yapıyorum?

Mümkün mertebe ev-iş arasında mekik dokuyor, dışarıya kesinlikle zorunlu olmadıkça çıkmıyorum. Henüz bulunduğum muhitte bir vaka ortaya çıkmadı, fakat tedbiri elden bırakmamak gerektiğini düşünüyorum. Sık sık elimde kitap ile evimin çatısına çıkıp kitap okuma ve müzik dinleyip bulutları seyretme seansı yapıyorum *(ruhumu dinlendiriyor, yoga gibi, ama değil gibi de)*. Bu aralar [Henry David Thoreau'nun "Doğal Yaşam ve Başkaldırı - Sivil İtaatsizlik Makalesi ve Walden Gölü"](https://www.kitapyurdu.com/kitap/walden-golu-amp-ormanda-yasam/432850.html){:target="_blank"} isimli kitabını okuyorum. En kısa sürede bu kitabın anlatıları üzerine de bir yazı yazmayı düşünüyorum. [Diablo II](https://www.blizzard.com/en-us/games/d2/){:target="_blank"}'ye yeniden başladım ve oyun ile ilgili geçmiş anılarımı tazeliyorum diyebilirim. Diablo II haricinde bu sitede de makalesini yazdığım "[Hearthstone](https://playhearthstone.com/){:target="_blank"}" oyununa devam ediyorum. Bu blog ile ilgili olarak, geçmişe ait yazmış olduğum blog postlarımı gözden geçirip içerisinde yazım hatası ya da anlam hatası bulunanları yeniden düzenliyorum. Bazı postlarımı bu zamanın ötesinde buldum ve silmek istedim, fakat onlar **o zamanki düşüncelerim ile dile getirilmiş doğrular** olduğu için silmedim. Neticede yazalım da, zamanı bir gün gelir, öyle değil mi?

---

Her postun sonunda ya kısa bir özet, ya özlü bir söz veya bir "yazıya son şarkısı" bırakmaya gayret ediyorum. Fakat bunları gerçekten içimden geldiği için yapıyorum. Ve bilin bakalım, bugün ne oldu? 

#### İÇİMDEN HİÇBİR ŞEY YAPMAK GELMİYOR!

Bu sebeple, kendinize iyi bakın, hoşça kalın, sağlıcakla kalın.