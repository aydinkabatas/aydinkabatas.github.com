---
layout: single
name: logitech-musteri-hizmetleri-deneyimi
title: "Logitech Müşteri Hizmetleri Deneyimi"
category: articles
---

Bir süre önce kısa bir tatile çıktım. Tatilden döndüğümde bilgisayarımın faresinin çalışmadığını fark ettim. Pillerini çıkartıp değiştirdim, bir süre sorunun nereden kaynaklandığını araştırdım ve en son Logitech resmi sitesinden **"Logitech Options"** isimli bir program indirdim. Program ile fareye bağlanmaya çalıştığımda **"Unknown Receiver"** hatası aldım. Daha sonra bilgisayarımın usb portlarına baktığımda usb vericisinin bağlı olmadığını fark ettim. Yarım saat, olmayan bir verici yüzünden uğraşmıştım. Daha sonra usb verisicine ne olduğunu düşündüm. Muhtemelen tatil için gittiğim yerde kalmış olmalıydı.

Daha sonra *"Acaba bir hacker bununla uğraşmış ve başka bir vericiyi kullanarak başka fareleri de kullanmamızı sağlayacak bir yöntem geliştirmiş olabilir mi?"* diye düşünerek yabancı forumları karıştırdım. Bir takım virüs içeren programların arasında yine Logitech'in geliştirdiği **"UNIFYING"** isimli bir usb protokolüne rast geldim. Bu protokolün yaptığı şey, eğer cihazınızda Unifying logosu var ise bir verici ile 8 cihaza kadar aynı vericiye cihaz bağlamanızı sağlıyormuş. Daha sonra Google'a "Unifying" şeklindeki kısa bir aramanın ardından bu vericinin garantisi devam eden bir aygıt için ücretsiz temin edilebildiğini, bunun için Logitech firmasına bir mail göndermek gerektiğini öğrendim.

Aslında cihazımın faturası ve garanti belgesi mevcut değildi. Bu sebeple pek bir umudum yoktu. Fakat daha sonra düşündüm ve *"Nasıl olsa zamandan bol başka bir şeyim yok, denemekten ne zarar gelir?"* düşüncesiyle, ayrıca Logitech'in müşteri hizmetlerini de bir deneyimlemek amacıyla mailimi gönderdim. Gönderdiğim gibi otomatik cevap maili düştü. Mail atılarak destek açılamadığını, web sitesi üzerinden ürün kaydı yapmam gerektiğini bildirdiler. Ben de web sitesi üzerinden bir kullanıcı profili oluşturup ürünümü kaydettirdim. Ardından bir **"Sorun Bileti (Ticket)"** açtım.

Geri dönüş mailinde ilk istedikleri şey, cihazımın üzerinde bir UNIFYING logosu olup olmadığı hakkında bilgi oldu. Hatta "Unifying" logosunun sembolünü de tarafıma ilettiler. Fakat bir başka problem de cihazımda herhangi bir "Unifying" logusunun bulunmaması durumuydu. Ben de kendilerine geri cevap olarak logonun bulunmadığını, fakat Logitech'in müşterilerini mağdur etmeyeceğine inandığımı söyledim *(kendimce bir psikoloji oyunu ile ~~-12.5 yaşındaki çocuğu kandırır gibi-~~)*. Ardından açtığım bilete **"problem çözüldü"** diyerek geri dönüş yaptılar ve memnuniyet anketini cevaplamamı istediler.

![Unifying Universe](../../assets/images/unifying-universe.png "Unifying Dünyası"){:style="padding-left:0%;width:100%"}

O an *"Unifying logusu olmadığı için bileti kapattılar"* şeklinde düşünmüştüm. Fakat şöyle bir gerçek vardı, olumlu ya da olumsuz herhangi bir dönüş yapmadan bileti kapatmışlardı. Ardından çözülmüş olan biletin altındaki cevap kısmının halen aktif olduğunu fark ettim. O alana *"olumlu ya da olumsuz herhangi bir dönüş yapılmamıştır, yapıldıktan sonra anket cevaplandırılacaktır"* şekilde bir cevap yazdım. Yaklaşık yarım saat sonra **"çözüldü"** olan bilet durumu **"devam ediyor"** olarak değiştirildi.

Ertesi gün tarafıma mail yolu ile **"UPS Kargo"** bilgileri gönderildi. Hollanda'dan tarafıma bir kargo göndermişlerdi. Biraz şaşkınlıkla, biraz da heyecanla *(ne gelecek olduğunu merak ederek ~~-acaba yeni mouse mı?-~~)* kargoyu bekledim. Kargom, Hollanda - Almanya - Türkiye (İstanbul) güzergahlarını izledi. Ardından İstanbul'daki UPS yetkilileri beni aradı. Adres ile ilgili bilginin eksik olduğunu iletti. "Mahalle" kısmı adresimde yazılı değildi. Ben de *"muhtemelen parça yurtdışından geldiği ve yurtdışında "mahalle kavramı" mevcut olmadığı için yazmamışlar, ben o adresi isterseniz güncelleyeyim"* diyerek adresimi tekrar teyit amacı ile verdim. Ardından bir mail ile ürünün gümrükten takıldığını, bunun için bir belge imzalamam gerektiğini ve mail yolu ile geri cevaplamam gerektiğini tarafıma ilettiler. Linke tıkladığımda bir **"ASP.NET SYNTAX ERROR"** sayfası beni karşılıyordu. Ben de telefon aracılığı ile iletişim kurmaya çalıştım.

![UPS Document](../../assets/images/ups-gumruk.png "UPS Dokümanı"){:style="padding-left:0%;width:100%"}

UPS müşteri hizmetleri o an için bir arızanın mevcut olduğunu, 3-4 saat sonra tekrar denemem durumunda belgeyi görebileceğimi söyledi. Gümrükte maddi değeri olmayan bir malın takılmasının nedenini sorguladığımda **"yurtdışından gelen tüm ürünler için artık vergilendirme kontrolünün olduğunu, 2013 kanunu ile yürürlüğe girdiğini, özellikle bu aralar hükümet tarafından daha çok denetlendiğini"** iletti. Üniversite yıllarımda 30 dolara kadar bir ürün aldığımda *(genellikle Aliexpress'ten yapıyordum alışverişi)* gümrükte herhangi bir sorgu olmadan tarafıma iletiliyordu. Önceleri bu 10 dolara kadar düşmüş, artık tamamen yasaklanmıştı. *Güzelim Türkiye'min geldiği bu nokta, beni hayretler içerisine sürüklüyor...*

Ardından ilgili sayfaya iletişimimi sağladım. Sayfadaki belgeyi çıktı alıp elle doldurarak telefomundaki "Office Lens" uygulaması ile tarattım *(tarama işlemlerini sağlıklı yapmak için yazılmış çok güzel bir uygulama, tavsiyedir)* ve maili cevaplayarak beklemeye başladım. Geri dönüş mailinde gümrük işlemlerinin 2-3 gün sürebileceği yazıyordu. 2 gün sonra onay çıkmış, 4. gün kargo evime gelmişti. Tüm bu işlemler *(elime ulaşmasına kadarki zaman)* 8 günü bulmuştu.

Kargonun içerisinde yeni garanti şartları, farenin vericisinin nasıl fareye bağlanacağı, kullanım talimatları vesaire vardı. Logitech **"Logitech Connection Utility"** isimli programla vericiyi fareye bağlayabileceğimi söylüyordu. Fakat ben şansımı **"Logitech Options"** üzerinden denemek istedim. Ve sonuç; işe yaradı! Farem gayet güzel çalışıyor. Sanırım Logitech artık klavuzuna **"ayrıca Logitech Options ile de bağlayabilirsiniz"** gibi bir ibare koymalı.

### Peki, bu destekten memnun kaldım mı?

Kesinlikle en memnun kaldığım teknik destek hizmetlerinden birisiydi. Farenin satın aldığım zamanki fiyatı 30-35 TL civarındaydı. Fakat bugün o vericiyi Hollanda'dan Türkiye'ye göndermek muhtemelen bu fiyatın 3-4 katına tekabül etmiştir. Logitech için ciddi bir maddi yük, fakat muhtemelen benim gibi pek fazla insan bu desteği istemediği için bu maliyeti bir sorun olarak görememekteler. Ayrıca garanti servisinin ve markanın itibarı, uzun vadede daha fazla kazanç sağlayacağı için bu maliyeti göz ardı edebilirler.

Eğer kendileri *"kusura bakmayın, sorununuzu çözemiyoruz"* deselerdi, ben onları suçlamazdım. Çünkü cihazla alakalı bir bozukluk yok. Bu tamamen benim hatam yüzünden olan bir sorun. Bu sebeple bir söz söyleyemezdim. Gördüğüm kadarıyla Logitech, bilgisayar ekipmanları hususunda bir **"Apple"** olma yolunda ilerliyor. Bana kalırsa bu yolda gerçekten çok ilerlemişler. Bugün, bir klavye - fare - kulaklık ya da başka bir ekipman alacaksam kesinlikle öncelikle **"Logitech"** marka olmasına önem veririm, çünkü bana ürünün arkasında durma güvenini verdiler.

![Logitech Mouse](../../assets/images/logitech-mouse.png "Logitech M185 Fare"){:style="padding-left:25%;width:75%"}

Bu durumun aynısını vakti zamanında Microsoft ile de yaşamıştım. Faturası elimde bulunmayan fakat daha garantisi olan *(yaklaşık 1 yıllık)* Microsoft marka klavye + fare setinin usb vericisi **"bozuldu"** *(yani bu seferki durumda suçlu da Microsoft)*. Hiçbir şekilde verici, klavye tarafından basılan tuşları ve fare tarafından verilen komutları algılamıyordu. Kendilerine mail attığımda *(ki o zamanlar öğrenciydim, cebimde beş kuruş para yoktu)* onlar "ürünün artık üretilmediğini ve ürünün desteğini veremeyeceklerini, kendilerine ait başka bir ürün satın alabileceğimi" söyleyerek dönüş yaptılar. Yahu param olsa, alırım zaten hiç mail dönmem. O zamanlar Microsoft'un bu geri dönüş maili gerçekten canımı sıkmıştı. İnternet forumlarında o zamanlar için Logitech markası yeniden gözüme çapmıştı bu hususta. Microsoft'a lanet okuyan, Logitech'e geçiyordu. Şimdi onları çok daha iyi anlıyorum.

Bana kalırsa tek eksik yanı Hollanda'dan vericiyi göndermek hem kendilerine bir maliyet, hem de zaman hususunda çok zaman alan bir durum. Bu durumun Türkiye içerisinde direkt olarak çözülebilmesi hem onlar hem de biz tüketiciler için daha iyi olacaktır. Başka bir husus yok, 30 liralık farenin vericisini kaybeden müşterisinin bile memnuniyetini sağlayan markaya daha ne denilebilir ki?