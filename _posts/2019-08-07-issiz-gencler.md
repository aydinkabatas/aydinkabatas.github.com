---
layout: single
name: issiz-gencler
title: "İşsiz Gençler"
category: articles
---

**Başlangıç Notu:** İşbu tespit, gençliğe ve kendime not olarak bu postta yerini alsın.

Maalesef iktidardaki hükümetin yanlış politikaları sonucu ülkede ciddi manada "okumuş işsiz" patlaması oluştu. Asgari ücretle çalışacak işçi bulamayan firmalar, mesleğini yapmak isteyen üniversite mezunları, sosyal bilimler okuyup "ne iş olsa yaparım" diyip "asgari ücret" hususunda takılan gençler vs... Durum her geçen gün daha da içinden çıkılmaz bir hal alıyor. Gençlerin meslek riayeti sıfır, işverenlerin kanunları uygulaması her geçen gün zorlaşıyor, hükümet hem gençlere *(burs geri ödemesi hususunda)* hem işverenlere *(arka plandaki yolsuzlukları buraya yazsam dağ olur, a partisine şube açmak için para yedirdikten sonra seçimlerde b partisinin başa gelmesi sonucu elindeki ruhsatı kaybedip işçileri çıkarmak zorunda kalmalar falan)* hem de kendisine *(bu tutum işsizlik oranını arttırıp yine kendisine dönüyor)* zarar veriyor ve her geçen gün daha çok orman kanunlarına dönen mafya olayları ile şirketler uğraşmak durumunda kalıyor *(çünkü bazı mafyaları hükümet destekliyor)*. Hadi bunları başlıklar halinde listeleyelim.

### 1. Hükümetin yanlış politikası sonrası "İşsiz Üniversite Mezunu" modası 

"Üniversite mezununu çoğaltmanın neresi hatalı hamle kardeşim?" diyor olabilirsiniz. Bana da güzel bir şey gibi geliyordu. Taa ki bu mezunların çoğunun dershaneden bozma üniversitelerden mezun olduğunu görene kadar. Ayrıca, koskoca kampüslerde bile eğitim kalitesi bu kadar dibe vurmuşken, temel düzeyde mantık yürütemeyen insanlar mezun olup dururken şirketlerin bu insanlara iş vermesini nasıl bekleyebilirsiniz ki? Her geçen gün artan kontejanlar, ODTÜ'nün bile dünya sıralamasında hızla düşüşe geçmesi hükümetin yanlış politikası değil de nedir?

"Hükümetle ne ilgisi var kardeşim, YÖK ayarlıyor kontejan muhabbetini" diyebilirsiniz, ama başkanlık sistemine geçtiğimiz tarihten itibaren hükümetteki tek bir insanın sözü ile istenirse YÖK bile kapatılır. Fakat her öğrenci, işsizlik rakamlarında "işsiz" statüsünde gözükmediği için kontejanların artması hükümetin istediği bir aksiyon olarak gözükmekte *(örneğin ben, hükümetin gözünde şu an bir işsiz değil, yüksek lisans öğrencisiyim)*. Hükümet değişse dahi artık bu sistemi değiştirmeye cesaret edecek bir parti maalesef mevcut değil. Düşünsenize, yeni hükümet üniversitelerin kontejanlarını yarı yarıya düşürecek ve yarısını kapatacak aksiyonu eğer alırsa, bir anda işsiz sayısı ani bir artış yapacak, birkaç yıl boyunca da böyle sürecek. Eee, bu durum iktidarın başarısızlığı olarak tarihe yazılıp yeniden eski iktidara dönmeye çalışılacak. Maalesef devletimizin parmağı kocaman irinli su toplamış, birinin patlatması lazım ama bu sefer de canımız yanacağı için patlatanı kötü bileceğiz.

### 2. Asgari ücretle çalışacak işçi bulamama

Aslında burada hata işverenlerin. İşçinin sosyal haklarından kaçırmadığın müddetçe kimse asgari ücrete laf söylemiyor. Örneğin; Algida, Starbucks, Renault, Bosch, Tofaş, Coca Cola gibi şirketler, asgari ücret vermelerine karşın personellerini uzun yıllar boyunca ellerinde tutabiliyorlar ve eleman açığı olduğunda istedikleri personelleri anında bulabiliyorlar. Fakat şirketler daha fazla kâr elde etmek için sosyal haklarından *(tazminat hakkı, izin hakkı, çalışma saatleri vs...)* kısıtlamaya gidiyorlar. Bu durumda işçiler, sosyal haklardaki kısıtlanmışlıkların bir nevi parasını talep ediyorlar. Bir işçi, ilk 2 ay size pek bir şey kazandırmaz, bu dünya literatüründe böyledir. 2 ay oryantasyon süresi *(devlette dahi deneme süresi olarak geçer)* içerisinde sadece personeli tanır, işi öğretir, aday personelin işi uzun süreli olarak yapıp yapamayacağına bakarsınız. Eğer sosyal haklar hususunda anlaşılamazsa işçi işveren ile arasındaki anlaşmaya son verir. Fakat Türkiye'de bu durum daha çok "daha iyi iş bulunca çıkarım ya" olarak algılandığı için maalesef bu sosyal hakların eksikliği işverenler açısından uzun süre devam edecek gibi duruyor. 

Bir diğer husus da yine hükümetin yanlış politikası yüzünden ortaya çıkmakta. Hükümetler çok kazanandan da az kazanandan da aynı vergileri ve sigorta ücretlerini talep etmekte. Bir işçinin maaşının yarısı kadar (en iyi ihtimalle) devlet vergi ve sgk primi almakta. Şimdi baktığımızda, işveren asgari ücretten fazla maaş verdiğinde verdiği her ücretin artış oranı 1'e 1,5 olmakta. Ahmet Dayı manav dükkanı açmış, yanına eleman almış, domatesi patatesi öğretiyor, ama yanındaki elemanı haftalık 45 saat çalıştırmak zorunda ve ona 1800 TL + AGİ ödemek zorunda. Eh bunun muhasebesi var, SGKsı, prim borcu var... Ahmet Dayı, bu arkadaşa domatesi öğretecek de, arkadaş domatesi satacak da, kendi masrafını çıkartacak. Oysa Ahmet Dayı'ya ciddi bir vergi indirimi uygulansa, Ahmet Dayı sadece verse 1800 TL'sini arkadaşa, böylece Ahmet Dayı da kendi hayatına biraz daha vakit ayırsa, hatta belki de biraz daha işleri büyütüp 2 manav dükkanı daha açsa ve 2 manav adayı daha alsa. Belli bir ciroya ulaşınca vergi dilimi artsa. Daha mantıklı değil mi? ~~(Yoksa değil mi?)~~ Bu benim tamamen kafamdan uydurduğum başlangıç modeli. İşin uzmanları tabi ki daha düzgün bir model oluşturacaktır.

Konudan sapmadan, konu asgari ücretli eleman bulamama değil asgari sosyal hakların olmaması diyor sonraki maddeye geçiyorum. 

### 3. Mesleğini yapmak isteyen üniversite mezunları

Bunun kadar doğal bir şey var mı ya? Adam 4 yıl okumuş, kimisi hırslanmış 2 yıl yüksek lisans yapmış, sonra iş aramış ama bulamamış ve kendi mesleği gelene kadar da diğer işlerde geçici olarak çalışmış. Eee, bu arkadaş aslında işsiz değil de nedir? Bu arkadaş *(örneğin beni ele alalım)* Starbucks'ta baristalık yapsa ne kadar mutlu olabilir ki? Yarın öbür gün, küçük bir işletme ona asgari ücret önerse ve dese ki "kardeşim gel, burada mesleğini yap" dese koşa koşa gitmez mi bu arkadaş? Gider *(gitti de)*.

Bu sebeple hükümetin yanlış hamlesi de iyi bir eleme sistemi olmadan herkesi üniversite mezunu yaptığı için bu durumlar yaşanıyor. Uzman bir barista çıkmıyor, uzman bir garson çıkmıyor, sadece zamanını doldurmaya ve geçimini sağlamaya çalışan üniversite mezunu personeller oluşuyor. Uydurma bir istatistik olarak söyleyebilirim ki, şu an üniversite mezunu olarak garsonluk yapan personellerin %99.99'u kendi mesleğinde iş bulduğu gibi iş yerinden ayrılacaktır *(%0.01 ihtimali cins insanlar için koydum, ~~yoksa zeki insanlar için mi demeliydim?~~)*. O yüzden, üniversitelerin yarısı kapatılmalı, kalanların kontejanları da yarıya düşmelidir.

### 4. Abidik gubidik bölüm okuyup "Asgari Ücrete Çalışmam" diyen gençler

Bu zerzenişimi "Matematik, Fizik, Kimya, Biyoloji, Tarih, İktisat, İşletme, Coğrafya, Edebiyat, İlahiyat, İSTATİSTİK *(mezun olduğum bölüm)*", Su Ürünleri, vs..." gibi daha akla gelmeyecek kadar kalifiyesiz bölüm okuyan gençlere ithaf ediyorum.

Biliyorum, anneleriniz - babalarınız sizi bir yarış atı gibi hazırladı ve sizlere hep iyi bir işte çalışmanız için zorladı. İş bulamadığınızda sanki suçlu sizmişsiniz gibi okları size yönelttiler. Ama uyanalım, hayatın gerçekleri maalesef farklı şeyler öğretiyor bize. Her şeyden önce, ailemizi ve etrafımızı dinlemememiz gerektiğini öğretiyor. Neyi istiyorsan onu yap, mühendis olsan dahi çok iyi bir boyacı da olabilirsin. Kendi hayatını kendin idame ettireceksin, onlar bir zaman sonra yanında olmayacak, unutma. 

Bak canım, matematik bölümleri yine nispeten bir tık iyi ama sosyal bilimler okuyorsan yandın. Seni kalkıp bir mühendisin yerine koymalarını bekleyemezsin, beklememelisin de. En iyisi, sosyal haklarını veren bir işe girip, uzmanlaşıp, o işte kalifiye olarak hayata atılmak olmalıdır. Buralarda takılacağın şey ücret değil, sosyal haklar olmalıdır. Ücret, sadece bir rakamdır. Fakat sosyal haklar, senin yaşamını etkiler. Haftalık 45 saat (mesailerle beraber 60 saat) çalışma ile her gün cumartesi - pazar dahil 10 saat çalışmak *(haftalık minimum 70 saat çalışma)* arasında 25 saat ya da 10 saat değil, **bir refah seviyesi, bir emeklilik süresi** kadar fark vardır. İki iş yeri ile de çalıştığım için *(cumartesi pazar'ı tatil işyeri ve her gün 10 saat çalışılan işyeri)* arasındaki farkı net bir biçimde söyleyebilirim ki, haftalık 70 saat çalıştığım yerdeki 4000 TL maaştansa haftalık 45 saat çalıştığım yerdeki 2000 TL maaşın **daha fazla** kazandırdığını hissediyorsun.

Sevdiğim bir söz olarak: "Genç iken para kazanmak için sağlığından olursun, ihtiyarladığında ise sağlığını kazanmak için para verirsin".
Yani: 0+1-1 = 0 (bunu da matematikle açıkladığıma göre sonraki maddeye geçebilirim).

### 5. Gençlerin meslek riayeti sıfır!

Bunun gerekçelerini yukarıdaki 3. ve 4. maddelerde anlattım. Mesleğini yapma, sosyal haklar, maaş durumları vs... Düşüncelerimi artık biliyorsunuz. Maalesef bu durumu düzelmenin tek yolu parmağın ucundaki irini patlatmak ve canımızı acıtmak. %60'lık kesim bunu *(büyük bir aptallık örneği ile)* başarısızlık olarak gösterecek, ama birisinin elini artık bu taşın altına koyması gerekiyor. Bu ülkenin işinin ehli boyacılara, işinin ehli manavlara, işinin ehli kasaplara da ihtiyacı var.

### 6. İşverenlerin kanunlara uyması durumu

Bugün mahalle arasındaki bir bakkaldan ekmek aldığınızı varsayalım. Kaçımız bakkaldan fiş alıyoruz? Kaçımız bakkala "POŞET PARASI" ödüyoruz? Bakkalın çırağı maaşını hangi banka hesabından alıyor *(ya da maaş alıyor mu)*?. Küçük işverenler kanunlara maalesef uymuyor. Bu durum da devlet içerisindeki yozlaşmanın temelini oluşturuyor.

Devlet memuru denetlemek için bakkala giriyor, sigortasız çalışan çocuğu görüyor. Bakkalın sahibi memura el altından 3-5 bir şeyler veriyor. Memur mutlu, bakkal cezadan kurtulmuş, çırak desen zaten yasal hak nedir bilmiyor, böylece dosya kapanıyor. Yasaların istediğini bakkal yapsa, ona ödeyeceği ücretten, ücretin vergisinden, sgk priminden, iş kanunundan kendisine para kalır mıydı? Orası da apayrı mesele. Bu sebeple 2. maddedeki Ahmet Dayı örneği gibi, yasaların insanların hayatlarını daha da kolaylaştırıcı bir şekilde revize edilmesi *(özellikle vergi kanunları)* büyük önem taşımakta.

Ortada kanun var, uygulayan yok. Hükümet şu anki kanunlar üzerinden sıkı bir denetim getirse Türkiye'deki işletmelerin yarısından çoğu cezalardan dolayı kapatılır. Bunu bilen hükümet bu sebeple vergi kaçırmalara ve kanunsuzluklara göz yumuyor, o da yolsuzlukları doğuruyor gibi gibi... En sonunda işveren "ben eleman almayayım, yetiştirmekle kim uğraşacak" diyor ve bu da işsizliğin artması ile son buluyor. Maalesef bizim halkımızın yapısından dolayı bu durum hiçbir zaman sonuca kavuşmayacak.

### 7. Hükümetin işverenlere çıkarttığı zorluklar

Yazının uzaması sebebiyle biraz da sıkıldığımdan mütevellit hızlıca olayı anlatacağm, siz ana hikayeyi kendiniz çıkarın.

A firması, bir şehirde şube açmayı planlıyor. Tabi ki karşısında dosyaları bir türlü işleme koymayan bir belediye başkanı var (çünkü rüşvet almamış). Belediye başkanına evrakların hızlı geçmesi için rüşvet veriliyor, belediye başkanı da işyeri açma ruhsatını veriyor. Bir zaman sonra malum belediye seçimleri oluyor. Yine aynı partinin başka bir belediye başkan adayı kazanıyor. O da hazır çıkmış olan ruhsatı göstererek "ona ne ödediysen aynısını isterim" diyor. A firması bunun düpedüz haraç isteme olduğunu, zaten işyeri açma ruhsatının olduğunu ve işyerini çoktan açtığını söylüyor. Yeni belediye başkanı da "madem öyle" diyerek işyeri ruhsatının yeniden iptal edilmesi için dava açıyor.

Belediye başkanları aynı partili, biri x kişisi diğeri y kişisi, ama mevzu bahis para olunca kimse kimseyi tanımıyor.
Sonra da vay efendim Türkiye'de neden siyasetten bağımsız bir işyeri yok. **(Çünkü onlar istemiyorlar, nokta.)**

### 8. Mafya olayları ve hükümetle ilişkisi

Meşhur mafya babası, artık elini eteğini mafya işlerinden çekmiş ve ticarete atılmış. Herkes onu ticaret adamı olarak saymak zorunda kalmış, ama arka plandaki işleyişi aynı *(asar keser o haracı *~~pardon parayı~~* alır)*. Bu mafya babası hükümeti destekliyor, desteklemeyenlerin kanını dökmekten keyif duyacağını belirtiyor. Ve bir gün, haracını aldığı A firmasındaki bir adamı vasıtasıyla bir fotoğraf atıp "size hammadde satmaya geliyoruz" diyor (hadi, yiyorsa alma). Bu adam, 10 TL'lik hammaddeyi 12 TL'ye satacağım dese kim ne diyebilir ki?
Polise şikayet edilemiyor, çünkü polis ve hükümet bu adamı destekliyor. Gerekçelerini bilmiyorum. Bu mafya babası arka planda ilgili hükümetin partisine el altından finansal yardım yapıyor olabilir (kuvvetle muhtemel).

Böyle bir ortamda insan ticarethane açmaktan korkuyor, olan ticarethanesini de büyütmekten imtina ediyor. Bu sebeple Türkiye içerisinde asla bir Apple, bir Microsoft, bir Burger King vs... çıkmayacak. Büyümeyi düşünen firmalar da soluğu yurtdışında firma açmakta alıyor.

Türkiye'ye ve Türk'e bir tek Türk zarar verebilir, veriyor da.

---

Elimde olsa, yarın Avrupa'ya iltica edip bir kafede asgari ücretle barista olarak çalışırım. O çok sevdiğimiz Avrupa'nın mutlu etmeyeceğini bilmeme karşın "en azından çektiğim çileleri kendi milletimin insanı yapmıyor" diyerek nisbeten yaşayabileceğimi düşünüyorum. Fakat bu ülkenin vatansever insanları, bu ülkeyi çakallara teslim ederse gelecekte "milletim" dediğim vatan toprağını ne çeşit insanlar yönetir, ne çeşit çakallarla muhattap oluruz bunu kestirmesi güç. **"Vatan için ölürüm"** bilincinden **"kaç ve kendini kurtar"** bilincine nasıl bu kadar hızlı geçtiğimizi hatırlayamıyorum.

Bir sonumuz olacak elbet. **Sonumuz hayrolsun...**