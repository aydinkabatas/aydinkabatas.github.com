---
layout: single
name: algida-macerasi
title: "Algida Macerası"
category: articles
---

Uzun zamandır bloga yazı yazmıyorum, farkındayım. Semineri verdikten sonra en azından seminer konumu yazarım diye düşünmeme karşın bir takım olayların neticesinde biraz boş vakitsizlik sendromu ile baş ettiğimden ötürü yazılar çoook gecikti. Bugünkü konum, Konya Algida fabrikası; nam-ı diğer Univeler Konya IC (ice cream) Fabric. Son zamanlarda hızlı bir hayat yaşadığım söylenebilir. Arkadaş hatrı ile kafe işletme denemesi (*işlettiğimi idda etmiyorum, denedim diyorum, dikkatinizi çekerim*), Algida'ya başvurum, onların beni stajer statüsünde kabul etmesi, aniden işe alınmam, aniden çıkan sorunlar, aniden Bursa'ya dönme kararı, ve aniden Algida'dan çıkmak zorunda olmam...

![Algida-Enterance](../../assets/images/algida-giris-kapisi.png "Algida Enterance"){:style="padding-left:0%;width:100%"}

İş hayatına dair belki de en güzel zamanlarımı Algida'da yaşadığımı itiraf etmeliyim. Konya'ya 2 hatta 3 gömlek büyük gelen, iş güvenliği ve yaşamsal sürdürülebilirlik çalışmalarına önem veren, bir kurumsal firmanın ne olması gerektiğini insanlara gösterebilecek Konya'daki nadir, belki de tek firma sanırım Algida'dır. Konya içerisinde **kurumsal** adı ile açılıp, en başta insan sağlığını önemsemeyen firmaları görmüş - geçirmiş - çalışmış birisi olarak böyle kurumlara neden insanların *deyim yerindeyse* **kapağı atmaya çalıştığını** artık daha net anlıyorum. Herkesin ilk gördüğü şey, maaş. Ama olay maaştan çok öte. Bir fabrika, üretimden çok insanı düşünüyorsa orada birçok problem aşılmış demek değil midir? İnsanlar disiplinli bir şekilde çalıştığı müddetçe, firma ellerindeki imkanları zaten personelleri için kullanıyor. 

Onun haricinde firma, insana yatırım yapıyor. Genellikle firmaların beklentisi şudur; "Önce bizde bir başlasın, iyi çalışıyorsa birşeyler yaparız, herkes iyi çalışırsa, o zaman güzel bir aktivite organize ederiz, dinlenme saatlerini ona göre düzenleriz". Peki, asıl "KURUMSAL" dediğimiz yerler ne yapıyor? Önce personele yatırım yapıyor. Bu yatırım içerisinde; motive, psikoloji, eğitim, maddiyat ve maneviyat var. Orada çalışan bir personel, daha iyi ücret alacaksa dahi, kendisine yapılan maddiyat harici yatırımlara bakarak teklifi reddedebiliyor. Böyle yerlerde çalışan personellerin işten ayrılması için ya ciddi miktarda maddi teklifler (en az 2 kat maaş), ya da ciddi manada bir kişisel kriz durumu (bkz: bendenizin Bursa'ya dönüş zorunluluğu) gerekiyor. 

5 ay boyunca çalışan bir "stajer" olarak (*ki aslında tam olarak da stajer değil, o da farklı bir konu*) orada gördüklerim, yaşadıklarım, edindiğim ilhamlar, konuştuğum insanlar, dokunduğum prosesler, KPI'lar... Kısaca, 5 ay bana gerçekten belki de hiçbir yerde 5 yılda alamayacağım bir bakış açısı kattı diyebilirim. 

Her şeyden önce "doğduğun yer değil, doyduğun yerdir memleket" prensibini kurum size aşılıyor. Bu prensip ile Konya'ya başka şehirden gelen insanlarla güzel iş ilişkileri oluşturabiliyorsunuz. Her ne kadar Konya sevilecek bir memleket olmasa da (*bu benim kendi görüşüm ~~aslına gelenlerin genel görüşü~~ *) buraya kurumsal bir firmanın sözü üzerine gelen, bu firmaya gönül bağlamış insanları taktir etmemek elde değil. Konya Algida fabrikası genellikle Ankara'dan iş başvurusu alıyor ve genellikle ODTÜ - HACETTEPE - BOĞAZİÇİ gibi üniversitelerden mezun olanlar başvuru yapıyor. Sebebi aslında "**takım tutar gibi üniversite tutmak**" değil, kendi içerisinde yazılmış olan kurumsal dökümanları okuyup anlayabilecek olan personelleri işe alma isteği. Tahmin edersiniz ki, dökümanlar Türkçe değil, İngilizce... Buradan da aslında üniversitelerin ne kadar kalitesiz eğitim verdiğini gözlemleyebiliriz. Her neyse, bu başka bir yazının konusu...

Şirketin size aşıladığı ikinci bir konu ise "**İş güvenliği ve Yaşam Kalitesi**". Bir fabrika düşünün ki, merdivenlerden aşağıya sağ salim inmeniz için dahi önlem alıyor olsun. İşte bunu Konya Algida fabrikasında gördüğümde önceleri bayağı garipsemiştim. Çünkü tırabzanlardan tutunmadan aşağı inmek ya da yukarı çıkmak yasak, görüldüğü taktirde çevrenizden uyarı alıyorsunuz ve hakkınızda SBO (*valla açılımını hatırlayamadım, Google'layınca Security by Obscurity çıkıyor*) yazılıyor. Anlayacağınız, "can benim canım kardeşim, sanane" diyemiyorsunuz. Öyle diyenler zaten şirket tarafından fazla tutulmuyorlar. İş güvenliği içerisine "**ergonomi kusurları**"nın girdiğini ilk defa burada öğrenmiş oldum. Uzun süreli oturmalarda hangi hareketler ile vücudu esneteceğinize dair bilgiler dahi mevcut.

Diğer bir konu; "**Wellbeing**". Bilgisayar başında yoğun çalışanların işten ayrılma sebebinin genellikle "**modern kölelik**" sorgulamasını yaşamalarından kaynaklandığını farketmişsinizdir. Eğer bir insana nefes alacak bir alan bırakmazsanız, yapısı gereği böyle düşünmesi doğaldır. İşte Unilever bünyesindeki bütün ofislerde wellbeing odaları mevcut. Bu odalarda teknoloji, iş ve hayatın karmaşasından bir anlık uzaklaşarak kendinizi iyi hissetmek adına "**kafayı dinleme**" dediğiniz şeyi yapabiliyorsunuz.

Daha çok konu var ve bu yazı da uzuyor. Son olarak "**Sürdürülebilirlik**" diyerek konuyu noktalayayım. Unilever bünyesindeki her fabrika, sürdürülebilirlik üzerine ciddi yatırımlar yapıyor. "**Sürdürülebilir yaşam planı**" kapsamında koyduğu hedefleri teker teker gerçekleştirerek gelecek nesillere de güzel bir dünya bırakmaya çabalıyor. "Kardeşim ne yapmış ki bu firma" derseniz [bu linke tıklayarak]("https://www.unilever.com.tr/sustainable-living/sustainable-living-news/surdurulebilir-yasam-plani-hedeflerimize-ne-kadar-ulastik.html") yazının yayınlanma tarihi itibari ile en son yaptığı sürdürülebilirlik rakamlarına ulaşabilirsiniz.

---

Bu yazıyı da "**Türkiye'de çalışanın refah seviyesi neden yerlerde kardeşim**" diyenlere armağan etmiş olayım. Biz, firmaların eksiklerini maaşlardaki güzelleştirmelerle kapatmalarını istiyoruz. Bizim talebimiz maaşlardan çok yaşam standartları olmalı ki bu yazıdaki fabrika "**Unilever**" değil de "**Ülker**" olsun. O firmalar da eksikliklerini yaşam standartlarını iyileştirerek kapatmalılar ki personel "maaş" değil, "refah" için kalıyor olsun.

Hayırlı işler, bol kazançlar...


 






 


Konya'da yaşadığım süreç boyunca çok fazla iş başvurusu yapmış ve bir o kadar da olumsuz geri dönüş almış birisi olarak bu rehberi yazmaya karar verdim. Bu rehberdeki yazdığım şeylerin tam tersini yaparsanız kesinlikle iş başvurusundan olumlu geri dönüş alacağınızdan eminim.

![Job-Application](../../assets/images/job-application.png "İş Başvuru Zamazingosu"){:style="padding-left:0%;width:100%"}

---
### Askerliği yapmamış olun.

Hiçbir iş yeri sahibi askerliğini yapmamış personel istemez. Sebebi, işten çıktıktan sonra hem yetişmiş personel kaybetmesi hem de tazminatınızı ödeyecek olmasıdır. "*Geri döneceğim*" de deseniz, "*istifamı ben yazacağım*" da deseniz askerliğinizi yapmamışsanız sizi işe almayacaktır. Üniversite okumuş ve yüksek lisans yüzünden askerliğiniz askıda ise geçmiş olsun, yüksek lisans boyunca işsizsiniz demektir ki onu diğer maddede daha net açıklayacağım. Devlet kadroları için de uğraşmayın, devlet dahi mülakat zamanında ilk önce "*askerlik ile ilişiği bulunmayan*" personel aramakta. Neyse ki bayanlarda böyle bir problem yoktur ve önümüzdeki 100 yıl için de böyle bir problem gözükmemektedir. Onlar bu adımı atlayıp diğer adıma geçebilir.

### Yüksek Lisans yapın.

Lisans süresince işsizdiniz. Zaten herkes sizin için "*anne baba parası yiyecek tabi, öğrenci o, daha ne yapacak*" dedi. Malesef aslında lisans okurken de part time olarak dahi olsa bir işte çalışabileceğinizi herkesten sakladınız. Çünkü sizin de işinize geldi. Ama yüksek lisans farklı bir durum. Artık aileniz ve devlet de dahil olmak üzere hiç kimse sizi öğrenci olarak görmez (~~gerçi devlet, işsizlik oranlarını açıklarken seni öğrenci gösterecektir ama iş kredi borcunun geri ödenmesi olduğunda "*lisans bitti koçum, öde o borcu*" diyecektir ya neyse~~). Artık nerede, kaç para ile çalıştığınıza bakarlar. Siz de ya yüksek lisansı bırakmalı ya da angarya işlerde çalışmalısınız. Fakat o da ne? Angarya işlere bile girememektesiniz. Çünkü angarya işler için dahi okul ile ilişiğin olmaması ve erkekler için askerliğin yapılmış olması şartı aranmaktadır. Bu süreç boyunca tahmini olarak bir kafede saatliği 4 TL ücret ile sigortasız çalışmak zorunda kalırsınız. **Bir ayı geçirebilmek için her gün 12 saat çalışmalı ve hiç mola vermemelisiniz.** Kalırsa zamanınız artık o yorgunluğun üzerine derslere de bakarsınız.

### Dürüst olun.

Bu madde size garip gelmesin. En son yaşadığım bir "**promotörlük**" ve "**banka satış danışmanlığı**" mülakatından **DÜRÜST** olduğum için elendim. Şimdi olayın derinliklerine giriyorum. Mesela, insan kaynakları size "*sen ne kadar süre çalışmayı düşünüyorsun*" derse "*bir personelin ortalama 3 ay çalıştığı sektörde 6 ay boyunca kesinlikle çalışacağım*" deyin. Sakın "*ömrümü markaya adayacağım*" deyip yalanlar söylemeyin, yoksa işi alırsınız. Açık konuşsanız dahi, insan kaynakları size şöyle bir cevap yöneltecek, "*Dediğiniz doğru, bu sektörde ortalama personel ömrü 3 ay ve belki alacağım personel 2 ay çalışıp çıkacak. Fakat 6 ay çalışacağını bildiğim bir personeli de bile bile şirket bünyesine katamam*". Diğer olayda da "*arada görev tanımınızın dışına çıkıp oradaki personellerin yanında kredi satmaya çalışmanız gerekebilir. Oradaki mağaza sorumluları izin vermese dahi onların olmadığı zamanlarda gizliden gizliye bunu yapmanız gerekmekte. Böyle bir satış işini yapabilir misiniz?*" sorusuna "*Fakat bu etik dışı, ayrıca bunun kredi satışlarına kesinlikle etkisi yok. Zaten ilgili çalışanlar satış için krediye yönlendirme yapıyorlar, benim de orada olmam daha çok kurum imajı için olumsuz örnek oluşturacaktır*" deyin. Tebrikler! Bu işi de kaçırdınız! Sakın haa "*evet, yaparım*" demeyin, yoksa o işi alırsınız. Aldığınızda zaten o iş için adamın söylediği o kekoca şeyleri yapmayacağınızı biliyorum ve **yapmamanıza rağmen olması gereken kredi satış rakamlarında olacağınızı da**. Ama yine de siz siz olun, iş mülakatlarında **işi almak istiyorsanız yalan, almak istemiyorsanız doğruları söyleyin**.

**Ben bu hayatta kazandığım ve kaybettiğim herşeyi dürüstlüğümden dolayı kazandım ve kaybettim. Yine olsa yine yaparım**, ama siz yapmayın. *Omurgasız olun ;)*

### O işin hak ettiği para ne ise onu talep edin.

Bu en sevdiğim madde. Çünkü Konya'da hiçbir zaman bu maddenin sağlamasını göremezsiniz. Asgari ücret ile çalışan mühendisler, analizciler, insan kaynakları personelleri ve daha niceleri. Diyorum ya "*okumak gereksiz artık bu devirde*" diye, dalga geçiyorum sanıyorsunuz. Kültürlü de olsanız, keko da olsanız, okumuş da olsanız, okuma yazma bilmiyor dahi olsanız yine de asgari ücrete çalışacaksınız. Biliyorum, o mühendis en fazla 2-3 ay bilemedin 6 ay çalışacak. Ama olsun, **üniversite kontejanları 200'den 800'e artmışken, her elimi çarptığım avukat çıkıyorken neden 6 ay çalışan mühendisi ya da eğitimli personel dert ediliyor ki?** 6 ay sonra nasılsa kendini kanıtlamaya çalışan salak bir mühendis daha bulunur ve o da bu ücreti kabul eder. Yaptıkları iş hemen hemen aynı. Zaten o da 6 ay sonra çıkar gider. Başkası bulunur. Hiçkimse o iş o fiyata olmaz demez, değil mi? Ama makalemizin konusu gereği siz "*o iş o fiyata olmaz*" deyin. Tebrikler! Bir iş başvurusundan daha geri çevrildiniz!

### İşinizi hakkı ile yapın!

Garip değil mi? Önce sizin ne kadar bilginizin olduğuna dair bir sürü CV içerisinde doluluk görmek isterler. Daha sonra iyi bir personel olduğunuzda "*yahu o kadar da şeyyapma*" derler. İşinizi hakkını vererek yaparsanız, bir aya kalmaz diğer iş arkadaşlarınız sizden duyduğu memnuniyetsizliği dile getirecek ve sizin o kurumdan çıkmanız için ellerinden geleni yapacaklardır. Çünkü siz, işinizi disiplinize ve sistemli bir şekilde yaptığınız ve onlar genellikle karambole yaptığı ya da yapamadığı için onların işlerinin ellerinden alınacağı korkusu ile saldıracaklardır. En ufak hatanızda da zaten olumsuz dönüşlere sahip olduğunuz için işten çıkmanız konusunda ya baskı yapılacak ya da siz zaten üstteki "Dürüst olun" maddesinde uygun bir insan olduğunuz için işten istifa edip çıkacaksınız. Bunun yerine omurgasız olup herşeyi kabullenirseniz o iş sürecinde onlarla beraber mutlu mesut yaşarsınız. Hatta işini iyi yapan birisi geldiğinde onu da hep beraber bertaraf edebilirsiniz.

En son kardeş hatırı diye gittiğim yerde bu durumu yaşadım. İş ayrı kardeş ayrıymış, zaman hala bir şeyler öğretiyor zat-ı şahsıma.

---

Bu maddeler sizin iş başvurunuzdan elenmenize yeter de artar. Ne kadar doğru iş, o kadar olumsuz dönüş. Siz en iyisi buradaki herşeyin tam tersini yapın. **Aç karına dürüstlük yenmiyor sonuçta**. Bak doğaya, drongo kuşu dürüstçe yemek mi arıyor kardeşim? Ver aldatma sanatını, ver omurgasızlık ve vurdumduymazlığı, al ekmeği, al yemeği. Bak akbabaya, efor mu sarfediyor bir avı yakalamak için? Leş yiyerek de geçiniliyor. Öyle yapın, **aslan gibi bir avın peşinde efor sarfedip iki gün aç bir gün tok yaşamaktansa akbaba gibi hazır leşe konup hep tok kalın.**

Afiyet olsun.